---
title: "R"
linkTitle: "R"
weight: 1
description: >
  Η γλώσσα προγραμματισμού R.
---



## Τι είναι η R;

Η R είναι μία γλώσσα προγραμματισμού *ανοιχτού κώδικα* με βασικό προσανατολισμό τη στατιστική επεξεργασία δεδομένων ενώ παράλληλα παρέχει εκτεταμένες δυνατότητες γραφικής απεικόνισης των αποτελεσμάτων.


## Γιατί R;

Τα βασικά χαρακτηριστικά που την κάνουν πολύ ελκυστική σαν γλώσσα προγραμματισμού είναι:

- Είναι πολύ ευέλικτη. Μπορούμε να τη χρησιμοποιήσουμε για να κάνουμε τα πάντα, από τον υπολογισμό απλών συνοπτικών στατιστικών στοιχείων, έως την εκτέλεση πολύπλοκων προσομοιώσεων, παράλληλα με τη δημιουργία γραφημάτων, έτοιμων για δημοσίευση. Οποιαδήποτε αναλυτική εργασία φανταστεί κανείς, είναι σχεδόν σίγουρο ότι μπορεί να υλοποιηθεί στην R.
- Είναι 100 \% δωρεάν και θα παραμείνει έτσι (σύμφωνα με τους δημιουργούς της και την άδεια χρήσης που τη συνοδεύει). Αυτό σημαίνει βέβαια ότι έχει και ευρεία υποστήριξη από κοινότητες προγραμματιστών και όχι μόνο. Μάλιστα, ο ρυθμός με τον οποίο παράγονται βοηθητικά πακέτα για την R, είναι μακράν μεγαλύτερος από οποιαδήποτε άλλη γλώσσα.
- Ο προγραμματισμός με R είναι εύκολα *αναπαραγώγιμος* (reproducible). Αν ο όρος δεν σου λέει τίποτε τώρα, θα γίνει πιο ξεκάθαρος στα επόμενα κεφάλαια. Με απλά λόγια, ο κώδικας που γράφει κάποιος σε R μπορεί εύκολα να αναπαραχθεί από τον οποιονδήποτε (που διαθέτει και αυτός την R). Σε αυτό βοηθάνε τόσο το συντακτικό της γλώσσας που είναι εύκολα κατανοητό από έναν τρίτο, όσο και κατάλληλα εργαλεία που συνοδεύουν τη γλώσσα.
- Σαν γλώσσα είναι ιδιαίτερα αποδεκτή και αγαπητή από την ακαδημαϊκή κοινότητα. Χιλιάδες εκπαιδευτικά ιδρύματα με ανάλογο αριθμό εκπαιδευτικού προσωπικού και φοιτητών, χρησιμοποιούν εκτεταμένα τη γλώσσα, στον ερευνητικό τομέα αλλά και στα ακαδημαϊκά κείμενα. Παράλληλα, μία εκτεταμένη δεξαμενή με πηγές πληροφόρησης (από απλές δημοσιεύσεις έως ολόκληρα βιβλία) είναι διαθέσιμη σε κάθε ενδιαφερόμενο. Οι περισσότερες μάλιστα από αυτές τις πηγές είναι επίσης ελεύθερα προσβάσιμες (δωρεάν).
- Η R βρίσκεται σε καθεστώς συνεχούς ανάπτυξης και βελτίωσης με τη συμμετοχή χιλιάδων εθελοντών προγραμματιστών. Παράλληλα οι δυνατότητές της επεκτείνονται συνεχώς και με την προσθήκη βοηθητικών πακέτων που καλύπτουν κάθε πιθανή τεχνολογική απαίτηση (από την απλή συγγραφή τεκμηρίων, διαχείρισης email και πρόσβασης σε ιστοσελίδες έως εργαλεία τεχνικής νοημοσύνης, μηχανικής μάθησης κ.λπ.).
- Παρέχει ευρύ πεδίο συνεργασίας με άλλες γλώσσες προγραμματισμού ενώ αυτή (η συνεργασία) είναι άψογη με τις δημοφιλέστερες από αυτές (C, C++, Python κ.λπ.).
- Είναι ανεξάρτητη λειτουργικού συστήματος. Μπορεί να χρησιμοποιηθεί άνετα και απροβλημάτιστα σε Windows, Linux, MacOS.
- Αν και δεν μπορεί να θεωρηθεί πλεονέκτημα, με τη στενή έννοια, θα αναφέρω εδώ και το ότι η γλώσσα είναι απαραίτητη για τη λειτουργία ενός άλλου πολύτιμου εργαλείου, του Rstudio.

## Γιατί όχι R;

Παρά τα εντυπωσιακά χαρακτηριστικά και τις δυνατότητές της, η R έχει και αρκετές αδυναμίες.

- Η R όπως είπαμε προέρχεται από τη γλώσσα S. Από αυτή έχει κληρονομήσει και μερικές αδυναμίες όπως το ότι δεν έχει εγγενή υποστήριξη για δυναμικά ή 3D γραφικά. Η αδυναμία αυτή καλύπτεται (ικανοποιητικά) με τη βοήθεια εξωτερικών πακέτων όπως το [ggplot2](https://ggplot2.tidyverse.org/).
- Σε γενικές γραμμές η γλώσσα είναι απαιτητική σε φυσική μνήμη. Το πρόβλημα εμφανίζεται κυρίως στην επεξεργασία μεγάλου όγκου δεδομένων (big data) γιατί η R αποθηκεύει όλα τα αντικείμενα που δημιουργεί στη μνήμη και μάλιστα δεσμεύει ένα, συνεχές μέρος της. Και πάλι, εξωτερικά πακέτα αμβλύνουν κάπως αυτό το μειονέκτημα.
- Η R προσφέρει μόνο ένα βασικό επίπεδο ασφάλειας, σε αντίθεση με άλλες γλώσσες όπως η Python. Αυτό έχει σαν αποτέλεσμα κώδικας R να μην ενσωματώνεται σε δικτυακές εφαρμογές (web apps) παρά μόνο στο υπολογιστικό πεδίο.
- Το συντακτικό της γλώσσας δεν είναι τόσο ελκυστικό για κάποιον που δεν έχει προηγούμενη γνώση προγραμματισμού, απαιτεί κάποιο χρόνο εξοικείωσης (αλλά μετά τα πράγματα αλλάζουν!).
- Σε γενικές γραμμές είναι πιο αργή σε ταχύτητα από άλλες γλώσσες.
- Το γεγονός ότι συνοδεύεται από ένα τεράστιο αριθμό εξωτερικών βοηθητικών πακέτων, εκτός από πλεονέκτημα είναι και μειονέκτημα. Ο χρήστης που θέλει να χρησιμοποιήσει τα κατάλληλα εργαλεία, πρέπει να εντοπίσει πρώτα τις αναγκαίες συναρτήσεις στα διάφορα πακέτα αλλά και να μελετήσει τις αντίστοιχες τεκμηριώσεις. Το πρόβλημα είναι ιδιαίτερα έντονο σε αρχάριους προγραμματιστές αλλά αμβλύνεται γρήγορα με την απόκτηση πείρας (συνεχή ενασχόληση).

## Από που μπορούμε να την προμηθευτούμε;

Ο πηγαίος κώδικας της R φιλοξενείται στο δίκτυο `CRAN` (The Comprehensive R Archive Network). Είναι το κεντρικό και επίσημο αποθετήριο (repository) της συγκεκριμένης γλώσσας αλλά και άλλου λογισμικού που σχετίζεται με αυτή (π.χ. πακέτα). Αντίγραφα του CRAN (mirrors) υπάρχουν σε πολλές χώρες όπως και στην Ελλάδα (πανεπιστήμιο Κρήτης).

Από τη σελίδα https://cran.r-project.org/ επιλέξτε τον αντίστοιχο εγκαταστάτη της γλώσσας, ανάλογα με το λειτουργικό σας σύστημα. Όποιο OS και αν διαθέτετε, διαβάστε προσεκτικά τις αντίστοιχες οδηγίες εγκατάστασης, *πριν την εγκατάσταση*.

### R για Windows

Αν έχετε Windows επιλέξτε "Download R for Windows". Στη [νέα σελίδα](https://cran.r-project.org/bin/windows/) που θα ανοίξει κάνε κλικ στο σύνδεσμο ``base``. Το base είναι ένα σύνολο προγραμμάτων μεταξύ των οποίων περιλαμβάνονται ο interpreter της γλώσσας, βασικά προγράμματα επικοινωνίας με το λειτουργικό σύστημα, το γραφικό περιβάλλον της R καθώς και τα βασικά **πακέτα** συναρτήσεων (η R λειτουργεί με πακέτα). Αυτά τα προγράμματα είναι ο βασικός κορμός της γλώσσας που απαιτούνται για τη λειτουργία της και το πιο πιθανό ότι αυτά που σας ενδιαφέρουν.

### Rtools

Αν δεν έχετε εγκατεστημένο στον υπολογιστή σας το πακέτο βοηθητικών προγραμμάτων "Rtools" (το πιο πιθανό είναι ότι δεν τα έχετε), προτείνουμε να επίσης το εγκαταστήσετε. Από την ίδια σελίδα επιλέξτε το σύνδεσμο `Rtools` για να μεταβείτε στη [σελίδα](https://cran.r-project.org/bin/windows/Rtools/) με την αντίστοιχη τεκμηρίωση. Κατεβάστε τον αντίστοιχο εγκαταστάτη και εγκαταστήστε τα σύμφωνα με τις αντίστοιχες οδηγίες. Δώστε προσοχή στη σημείωση που αφορά το Rstudio, αν είστε χρήστης του συγκεκριμένου IDE (ελπίζουμε ότι είστε). Μία μικρή προσοχή απαιτείται για να δηλώσετε τα Rtools στο `PATH` των Windows. Η διαδικασία δεν είναι δύσκολη αλλά χρειάζεται λίγη προσοχή, ιδιαίτερα αν δεν το έχετε κάνει ξανά στο παρελθόν.

## Στη Συνέχεια ...

Μπορείτε να συνεχίσετε την ανάγνωση αυτών των σημειώσεων για τη γλώσσα R επιλέγοντας τα αντίστοιχα πεδία παρακάτω ή αντίστοιχα από το αριστερό μενού πλοήγησης.

Αν δεν έχετε ασχοληθεί στο παρελθόν με τη συγκεκριμένη γλώσσα, προτείνουμε να διαβάσετε, τουλάχιστο μία φορά, όλα τα περιεχόμενα με τη σειρά. Με αυτόν τον τρόπο μπορείτε να μπείτε ομαλά στο περιβάλλον της συγκεκριμένης γλώσσας.

Μπορείτε επίσης να χρησιμοποιήσετε τις σημειώσεις σαν οδηγό αναφοράς, αν απλά θέλετε πληροφορίες για κάποιο συγκεκριμένο θέμα.

Καλό ταξίδι!
